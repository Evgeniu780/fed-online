<!DOCTYPE html>
<html lang="en">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Document</title>
 </head>
 <body>
    
 </body>
 </html>
 <h1 id="top">
    Біологія та екологія
 </h1>
<hr>
<p>Дорослі тигри — істоти територіальні, <strong>а тому суворо захищають свою територію</strong>. Розмір особистої території тигра сильно залежить від наявності здобичі, і, у випадку самців, наявності в цій місцевості самиць.Тигриця може мати територію розміром близько 20 км², водночас територія самців зазвичай значно більша — 60–100 км². Попри те, що тигриці час від часу виявляють агресію одна до одної, їхні ділянки можуть накладатися, і вони в цій ситуації мирно співіснують; <strong>самці ж у жодному разі не дозволяють іншим самцям постійно перебувати на їхній території,</strong> і не завжди — навіть одноразово пройти крізь неї. З огляду на агресивну територіальну поведінку самців тигра, сутички з приводу розподілу місцевості між ними часто призводять до серйозних травм, а то й до смерті одного із супротивників. <em> Проте, більшість конфліктних ситуацій проміж дикими тиграми вирішуються без фізичної бійки,</em> а лише із застосуванням погрозливих поз та звуків. Як і домашні коти, самці тигрів мітять територію, лишаючи подряпини на помітних деревах та збризкуючи їх сечею й екстрактом пахучих анальних залоз; окрім того, для маркування території можуть застосовуватись екскременти.</p>
 <p><strong>Самці тигрів можуть легко спілкуватися з тигрицями на їхній території й навіть ділитися здобиччю. Зоолог Джордж Шаллер спостерігав, як тигр-самець ділився здобиччю з двома тигрицями та чотирма їхніми кошенятами. Зазвичай тигриці намагаються відганяти самців від потомства, поки кошенята ще малі, але в цьому разі тигриці не виявляли такої поведінки. Можливо, це пояснювалося тим, що тигр був батьком цих тигренят. На відміну від левів, тигри-самці дозволяють тигрицям і тигренятам приступати до їжі першими. Тигриці також можуть ділитися своєю здобиччю, подекуди навіть частіше, ніж тигри; на відміну від самців, вони набагато лояльніше ставляться до поділу здобичі з особинами своєї статі.</strong></p>
<p><em>Спостереження за тиграми в природі та їхній облік здійснюють досить великою кількістю принципово різних способів: відстежуванням слідів та зняттям з них гіпсових або пластикових відбитків, приманками з відеокамерою, з використанням ДНК, яка присутня в екскрементах, радіоспостереженням і таке інше.</em></p>
<H2>Розмноження</H2>
<P>Якщо самець відчуває за запахом сечових відміток самиці, що вона перебуває в репродуктивному стані, він виявляє специфічну поведінку — флемен, що виражається в характерній гримасі на морді.</P>
<P>Тигриця буває здатна до запліднення лише <STrong>кілька днів</STrong>, впродовж яких парування відбувається кілька разів на день, і супроводжується голосними звуками, як у звичайних кішок. Вагітність триває 103 дні, після чого звичайно народжуються 2–3 (від 1 до 7 дитинчат зареєстровано) тигреня вагою від 780 до 1600 грамів[7]. Тигриця вирощує їх сама, захищаючи в перші пів року і від тигрів-самців: бродячі самці можуть вбивати тигренят. Очі відкриваються на 6–14 день після народження[7]. У віці 8 тижнів тигренята стають здатними слідувати за матір'ю, і залишають лігво[7]. Здатними до самостійного життя молоді тигри стають у віці приблизно 18 місяців, але звичайно залишаються з матір'ю 2–3 роки[7].</P>
<P>Після початку самостійного життя молоді самиці зазвичай лишаються неподалік від території своєї матері, водночас молоді самці відходять у пошуках власної території на великі відстані; здебільшого вони мають відвойовувати власну ділянку в інших самців, або, якщо в тій місцевості популяція тигрів нечисленна, займають порожні території.</P>
<h2>Ареал</h2>
<p>Історичний ареал тигра <strong>(станом на XXI століття сильно розсічений на окремі, часом сильно віддалені одна від одної, популяції)</strong> міститься на території Далекого Сходу Російської федерації, Ірану, Афганістану, Китаю, Індії та країн Південно-Східної Азії, включаючи Зондський архіпелаг (Індонезійські острови). Зараз тигри займають менше 7 % свого історичного ареалу, зі зменшенням на 7 % з 1 049 430 км² у 2001 році до 978 293 км² у 2020 році[8].</p>
<h2>Харчування</h2>
<hr>
<p>У дикій природі тигри переважно харчуються копитними великого та середнього розміру: для бенгальського тигра основною здобиччю є такі види як-от: олені самбар (Cervus unicolor), читал (Axis axis), дикий кабан та нільгау (Boselaphus tragocamelus); для амурського тигра основними харчовими об'єктами є олень благородний, олень плямистий, сарна азійська, дикий кабан та кабарга; для суматранського тигра — олень самбар, дикий кабан та малайський (чепраковий) тапір. Також тигри можуть полювати на великих травоїдних, а саме: індійський буйвіл (Bubalus bubalis), бик гаур (Bos gaurus), та лось. Окрім того, час від часу тигри харчуються і нетиповою звіриною, як-от мавпами, фазанами, зайцями, і навіть рибою.</p>
<p>Відомо, що тигри можуть вбивати інших хижаків, а саме вовків, леопардів, удавів та іноді навіть крокодилів. Амурські тигри та бурі ведмеді становлять доволі серйозну небезпеку одне для одного; існують численні повідомлення про те, що тигри вбивають ведмежат, і навіть нападають на дорослих ведмедів. Загалом бурі та гімалайські ведмеді становлять 5–8 % харчового раціону амурського підвиду тигра (переважно їх вбивають дорослі самці). Малайський ведмідь, який є вельми агресивним, часом відганяє тигрів від здобичі, хоча частіше трапляється навпаки; а подекуди й малайські тигри цілеспрямовано полюють на цих ведмедів.</p>
<p><em>Дорослі індійські слони є недосяжною здобиччю для тигра, тому тигри зустрічі з ними намагаються уникати, але подекуди вони можуть вбивати молодих слоненят. Також відомий щонайменше один випадок, коли тигр вбив дорослу самицю індійського носорога.</em></p>
<p>Інколи тигри можуть полювати на свійських тварин, а саме собак, корів, коней та ослів. Старі або поранені тигри, які не спроможні полювати на копитних, подекуди нападають на людей, але звичайно тигра швидко вбивають після першого ж такого випадку. У мангрових болотах Сундарбанс у Бенгалії, де від тигрів гине найбільша кількість людей, на людину часом полюють цілком здорові тварини.</p>
<hr>
<a href=#top>link to top</a>
<hr>
<a href="hw1tag.html" target="_blank">go to new page </a>
<hr>